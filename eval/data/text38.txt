form::ICH</>
protg::Anna</>
text::Byla jsem ztuhlá, mrzla jsem, bylo mi zle. 
Neochotně jsem otevřela oči a zamžourala před sebe. Přímo před nosem jsem rozeznala několik stébel trávy pokrytých rosou, všechno ostatní se mi ztrácelo v mlze.
Eh?
Trhla jsem sebou a malátně se vytáhla do sedu. Obklopovalo mě mlhavé přítmí. Chvíli jsem hleděla do neurčita a snažila se vzpomenout si, proč je mi na zvracení.
Vyškrábala jsem se na nohy. Z nějakého důvodu jsem měla jen jednu botu. Velice nepraktickou botu s tenkým, vysokým podpatkem, který se bořil do navlhlé hlíny. Hedvábné, kimonové šaty, které na mně zplihle visely, mi o nic lepší službu nedělaly.
Ovinula jsem kolem sebe paže ve snaze trochu se zahřát a klopýtavě se pustila do neznáma. Při tom jsem setřásla botu a odkopla ji stranou. Jen okrajově jsem vnímala, když jsem se po pár krocích dostala z trávy na beton. Probral mě až zvuk blížícího se motoru. 
</>
